Amsterdam

Amsterdam is de grootste stad en (titulaire) hoofdstad van Nederland. De stad, in het Amsterdams ook wel Mokum genoemd, ligt in de provincie Noord-Holland, aan de monding van de Amstel en aan het IJ.

Amsterdam geldt naast de titulaire ook wel als de culturele hoofdstad van Nederland, met de meeste nationale musea (Rijksmuseum, Van Gogh Museum), de grootste orkesten (Koninklijk Concertgebouworkest), toneel- en operagezelschappen en ook met de meeste muziek- en theatergebouwen en de meeste kunstgalerieen en bioscopen. Ook biedt de stad de meeste opleidingsmogelijkheden, met onder meer twee universiteiten, en telt het de meeste winkels van alle Nederlandse steden. Ook de horeca is de grootste van Nederland, mede door het omvangrijke internationale toerisme naar de stad.

Op 31 mei 2009 telde de gemeente Amsterdam 761.395 inwoners, het hoogste aantal sinds 1976. De grootstedelijke agglomeratie telt ongeveer 1 miljoen inwoners en is daarmee de grootste agglomeratie in Nederland qua inwoneraantal. De gehele stedelijke regio (Metropoolregio Amsterdam), waartoe onder andere Almere, Het Gooi, Haarlem en Purmerend worden gerekend, heeft ongeveer 2,2 miljoen inwoners. Amsterdam is verder een van de steden in de Randstad. De stad is bestuurlijk onderverdeeld in veertien stadsdelen die weer zijn onderverdeeld in buurten en wijken.

De multiculturaliteit van Amsterdam kan worden onderstreept met het feit dat op 1 januari 2007 de stad 175 verschillende nationaliteiten telde. Daarmee voert Amsterdam de mondiale ranglijst aan. In april 2009 waren er 177 nationaliteiten.
