Constantijn de Grote

Flavius Valerius Aurelius Constantinus (Naissus, 27 februari ca. 280 - Ancyrona, 22 mei 337), bekend als Constantijn I de Grote, was een Romeins keizer. In juli 306 werd hij door zijn troepen uitgeroepen tot imperator en Augustus. Maar pas vanaf 308 werd hij als zodanig erkend. Door zijn militaire overwinningen zou hij een steeds groter deel van het Romeinse Rijk gaan regeren tot hij vanaf 324 alleenheerser werd over heel het uitgestrekte Romeinse Rijk. Hij is vooral bekend als de eerste Romeinse keizer die zich zou hebben uitgesproken voor het christendom (de zogenaamde Constantijnse wende rond 313), want door zijn ondertekening van het edict van Milaan maakte hij een definitief einde aan de christenvervolgingen (die hadden plaatsgevonden onder Decius, Diocletianus en Galerius). Zijn grootste daad, met grote gevolgen voor de toekomst, was wellicht de stichting van een nieuwe hoofdstad voor het rijk, op de plaats van de eerdere Griekse stad Byzantium, die hij de naam Nova Roma (Nieuw Rome) gaf. De stad werd echter al snel, naar haar stichter, Constantinopel genoemd. Constantinopel was strategisch gelegen aan een kruispunt van zowel land- als zeeroutes. De nieuwe hoofdstad lag dichter bij het economische zwaartepunt van het rijk en ver weg van het oude (heidense) Rome. Hij legde de grondslag voor de christelijke fase van het Romeinse Rijk wat zich vervolgens ontwikkelde tot het Byzantijnse Rijk.

In de Byzantijnse liturgische kalender, gevolgd door de Oosters-orthodoxe Kerk en Oosters-katholieke Kerken met Byzantijnse ritus, zijn zowel Constantijn als zijn moeder Helena opgenomen als heiligen. Hoewel hij, anders dan een heel aantal andere Constantijnen, niet is opgenomen in de Latijnse lijst van heiligen, wordt hij in de Westerse kerktraditie geeerd met de titel "de Grote" voor zijn bijdrage aan het christendom.
