Welsh (taal)

Welsh/Wels of Kymrisch (Cymraeg) is een Keltische taal, voornamelijk gesproken in Wales door (een deel van) de Welsh.

Het is bekend door glossen vanaf de 9e eeuw. De taal behoort tot de Keltische talen en is verwant met het Iers-Gaelisch, het Bretons, het Cornisch, het Manx en het Schots-Gaelisch. Het wordt geschreven in de Welshe variant van het Latijnse alfabet.

Over de hele wereld zijn er ongeveer 700.000 mensen die het Welsh spreken, voornamelijk in Wales (611.000), Engeland (133.000) en Chubut in Argentinie (5000). Er zijn ook kleine gemeenschappen in de Verenigde Staten en Canada. In 2004 werd het door 21,7 % van de bevolking gesproken, een stijging met 2 % sinds 1991. Steeds meer mensen spreken het Welsh, alhoewel men altijd tweetalig is - men spreekt ook Engels of, in Argentinie, Spaans. Het Welsh wordt vooral gesproken op het platteland van Wales, in het noorden en in het westen. Daar is deze taal vaak ook gedeeltelijk de onderwijstaal op basisscholen. Het hoogste percentage Welsh-sprekers vindt men in het gebied Gwynedd, waar 76,1% van de bevolking het Welsh als moedertaal heeft. Deze taal mag niet worden verward met de Kymrische dialecten, die in Wales gesproken Engelse dialecten zijn en dus niet Keltisch.

Het Engelse woord Welsh is verwant met het Nederlandse woord Waals; beide betekenen vreemd, buitenlands. In het Oudengels betekent 'Wealh' naast vreemdeling ook slaaf. Uiteindelijk gaat de naam Welsh terug op de naam van de Gallische stam de Volcae.

De Welshe grammatica en uitspraak zijn zeer consequent. De op twee na langste plaatsnaam ter wereld is in het Welsh: Llanfairpwllgwyngyllgogerychwyrndrobwllllantysiliogogogoch. Het is een samenstelling die staat voor: "De kerk van de heilige Maria in de luwte van witte hazelbomen bij de draaikolk bij Sint Tysilio's rode grot."

Literaire teksten in het Welsh bestaan sinds 1100. Op dit ogenblik is er een bloeiende literatuur in het Welsh.
