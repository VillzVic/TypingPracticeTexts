Gondwana (continent)

Gondwana, ook wel Gondwanaland genoemd, was een zuidelijk supercontinent, dat bestond uit gebieden die tegenwoordig grotendeels op het zuidelijk halfrond liggen, waaronder Antarctica, Zuid-Amerika, Afrika (inclusief Madagaskar en de Seychellen), India, Australie, Nieuw-Guinea, Nieuw-Zeeland en Nieuw-Caledonie. Het is een oud supercontinent dat ontstaan is na het uiteenvallen van Rodinie en deel heeft uitgemaakt van Pangea. De andere geografische continenten, Noord-Amerika en Eurazie, waren toen nog verenigd in het noordelijke supercontinent Laurazie.

Hoewel Gondwana ruwweg gecentreerd was op de plek waar Antarctica nu ligt, aan de zuidkant van de aardbol, was het klimaat over het algemeen mild. Tijdens het Mesozoicum was de gemiddelde temperatuur aanzienlijk hoger dan tegenwoordig. Ook de concentratie CO2 was veel hoger dan in de huidige atmosfeer. Gondwana kende een grote verscheidenheid aan flora en fauna gedurende vele miljoenen jaren.

Het supercontinent begon in het late Jura (ongeveer 160 miljoen jaar geleden) uiteen te vallen, toen Afrika zich losmaakte en langzaam naar het noorden begon te bewegen. Het volgende grote blok dat afbrak was India, in het vroege Krijt (ongeveer 125 miljoen jaar geleden). Nieuw-Zeeland volgde ongeveer 80 miljoen jaar geleden.

De naam Gondwana komt van het gebied Gondwana in India, omdat een van de eerste gevonden rotsformaties van het paleocontinent in dat gebied zijn onderzocht.
