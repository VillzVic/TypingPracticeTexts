Zebra (dier)

Een zebra is een paardachtige (familie: Equidae) afkomstig uit het midden en zuiden van Afrika. Zebra's (met name de steppezebra's) lijken op een wit paard met zwarte strepen. Bij de steppezebra of de gewone zebra (Equus burchellii of Equus quagga) lopen de strepen door op de buik, bij de andere soorten is de buik wit. Elke zebra heeft een uniek strepenpatroon. Over het waarom van het streepjespatroon bestaat discussie. Sommigen menen dat het streepjespatroon verwarrend werkt voor de leeuw, de grootste vijand van de zebra. Doordat de leeuw kleurenblind is zouden de dansende streepjes hem kunnen verwarren. Andere wetenschappers zien er een afweermechanisme in tegen de tseetseevlieg, of een louter sociaal herkenningssymbool.

De zebra is een herbivoor.

Er zijn drie soorten zebra's: de steppezebra, de Grevyzebra en de bergzebra.

De meest voorkomende zebra in Afrika is de steppezebra. Ondersoorten zijn onder andere de Chapmanzebra en de Grantzebra. Steppezebra's leven in open vlakten, graslanden en op heuvels, in groepen van 5 tot 20 dieren.

De Grevy-zebra (Equus grevyi) is groter dan de andere zebra's. Zijn strepen zijn smaller dan die van de steppezebra.

De bergzebra (Equus zebra) is een zeldzame, vrij kleine zebrasoort. Zijn voortbestaan is ernstig bedreigd.

Vijanden van de zebra zijn de gevlekte hyena, de leeuw en de jachtluipaard.

Leeuwen en zebra's houden elkaars populatiedichtheid in evenwicht: doordat de leeuwen de oudere en zwakkere eerst doden ontstaat een gezondere en sterke groep dieren.

In het verleden zijn veel pogingen gedaan om de zebra te domesticeren. Westerse kolonialen wilden een paard hebben dat resistentie vertoonde tegen de Afrikaanse ziekten. Zebra's leken daar interessant voor, maar bleken achteraf niet domesticeerbaar. Hun paniek-instinct bij onraad bleek moeilijk af te leren. Tragisch genoeg bleek achteraf dat de zebrasoort die het meest in aanmerking zou komen voor domesticatie, waarschijnlijk de quagga was, omwille van zijn grootte, volgzaamheid en overeenkomst met het Europese paard. Doch men wist niet dat de quagga tegen die tijd reeds was uitgestorven.
