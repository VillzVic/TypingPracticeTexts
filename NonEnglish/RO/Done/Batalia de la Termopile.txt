Batalia de la Termopile

Batalia de la Termopile (grec. Thermopylae, insemnand "izvoarele calde") a fost o lupta care s-a dat intre o alianta a unor orase din Grecia Antica si Imperiul Persan al lui Xerxes I. Batalia a durat trei zile in timpul celei de-a doua invazii persane in Grecia, in acelasi timp cu batalia de la Artemisium, in august sau septembrie 480 i.Hr., si a avut loc in trecatoarea Termopile ("Portile fierbinti"). Invazia persana fusese pornita ca raspuns intarziat la infrangerea suferita de persi in prima invazie, terminata cu victoria atenienilor in batalia de la Marathon. Xerxes ridicase o armata uriasa pe care o trimisese, pe uscat si pe mare, sa cucereasca Grecia. Generalul atenian Temistocle a propus ca ostile aliantei grecesti sa blocheze inaintarea armatei de uscat la Termopile si in acelasi timp, flota persana urma sa fie blocata in stramtoarea Artemisium.

O armata a aliatilor greci formata din aproximativ 7.000 de oameni a marsaluit inspre nord ca sa blocheze trecatoarea in vara anului 480 i.Hr. Armata persana, evaluata de sursele antice la milioane de oameni, a ajuns la trecatoare la sfarsitul lui august sau inceputul lui septembrie. Mult depasiti numeric, grecii au tinut piept persilor timp de sapte zile (din care trei de lupta efectiva), pana cand ariergarda greaca a fost nimicita intr-una din cele mai cunoscute inclestari finale ale istoriei. In timpul primelor doua zile, mica armata condusa de regele Leonidas al Spartei a blocat singurul drum pe care armata persana putea avansa. Dupa a doua zi, un localnic numit Ephialtes i-a tradat pe greci, aratandu-le persilor o carare care ducea in spatele pozitiilor grecesti. Dandu-si seama ca oamenii sai erau incercuiti, Leonidas a trimis inapoi grosul armatei grecesti si a ramas pe loc sa le acopere retragerea cu 300 de spartani, 700 de thespieni, 400 de tebani si probabil inca alte cateva sute. Aproape toti au fost ucisi.

Dupa aceasta confruntare, flota aliata de la Artemisium a primit vestea infrangerii de la Termopile si s-a retras la Salamina, intrucat strategia initiala se baza pe faptul ca persii ar fi fost opriti si la Termopile si la Artemisium. Persii au invadat Beotia si apoi s-au instalat in Atena, care intre timp fusese evacuata. Flota aliata i-a atacat la Salamina, la sfarsitul anului 480 i.Hr. si a castigat. In anul urmator, armata de uscat persana a fost invinsa in batalia de la Plateea, invazia persana in Grecia fiind oprita.

Scriitorii antici si contemporani au folosit batalia de la Termopile ca un exemplu al fortei unei armate patriotice formate din oameni liberi in lupta de aparare a propriului teritoriu. Reusita aparatorilor de la Termopile reprezinta un exemplu al avantajelor pe care le ofera pregatirea, echipamentul si folosirea terenului impotriva unei armate superioare in numar, si a devenit un simbol al curajului in fata unor sorti neprielnici.
